---
artists:
- instrument: zang
  name: Eva Buchmann
- instrument: vibrafoon
  name: Sonja Huber
- instrument: percussie
  name: Gast
date: 13-09-2013
title: Lottchen CD voorstelling
---
In september 2013 komt het nieuwe album van het duo Lottchen uit, bij het gerenommeerde label GLM Germany. 
Hun release-concert voor België vindt plaats in de jazzzolder vooraleer ze aan hun geboekte concerten in Luxemburg en Keulen beginnen. 

Ze brengen Chris Joris mee als special guest! 

Het Zwitsers-Belgische duo Lottchen speelt buitengewone muziek in een ongewone bezetting: het facetrijke vibrafoonspel van Sonja Huber complementeert prachtig met de fijnzinnige stem van zangeres Eva Buchmann. De twee zielsverwanten betoveren met mysterieuze sounds en melodische uitbundigheid. 

Soms lijkt het wel alsof er twee engelen musiceren. Dat klinkt misschien overdreven pathetisch, maar in alle eerlijkheid: wat voor schepsels zouden wij mensen zijn als we onze batterijen niet nu en dan zouden kunnen opladen aan een overvloed van emoties? Lottchen biedt deze emoties: niet ongefilterd, maar met fijngevoeligheid omgezet in een sublieme doch subtiele vorm. Bovendien is Lottchen's muziek speels: ze nodigt niet enkel uit om te dromen, ze daagt ook uit om te luisteren. 

De intensiteit in hun samenspel overtuigde eerder de jury van het internationale jazz concours Crest Jazz Vocal in Frankrijk. In 2011 werden ze er bekroond met de eerste prijs. Op 13 september aanstaande verschijnt hun nieuwe CD Traveling Birds op het Duitse label GLM Music. 

De Belgische zangeres Eva Buchmann studeerde Jazz-zang aan het Koninklijk Conservatorium Antwerpen, waar ze in 2008 haar Master in Music behaalde. Naast een uitwisselingsjaar aan het Jazz-institute-Berlin vervolledigde Buchmann ook een intensieve opleiding Complete Vocal Technique in Kopenhagen. In 2010 won ze de eerste prijs van de International Jazz Competition For Singing Musicians Voicingers in Polen en in 2011 werd ze bekroond met de eerste prijs van het internationale concours Crest Jazz Vocal in Frankrijk. Naast haar engagement bij het duo Lottchen speelt Eva bij de Belgische band The Jacquelines. Sinds enkele jaren is Eva Buchmann zangdocent aan de Folkwang Universität der Künste in Essen (D) en woont ze in Duitse Jazz-stad Keulen. 

Sonja Huber werd geboren in Zwitserland en begon haar muzikale loopbaan met piano en drums op tienjarige leeftijd. Enkele jaren later ontdekte ze de vibrafoon en richtte haar eerste band Chrysalis op, waarmee ze verschillende prijzen in de wacht sleepte. Aan de Hochschule für Musik Basel studeerde Sonja Jazz, met vibrafoon als hoofdinstrument. Na een uitwisselingsjaar in Berlijn, behaalde ze in 2008 haar Master in Music bij David Friedman. Behalve haar engagement bij Lottchen speelde ze de afgelopen jaren op plaatsen als de Art Unlimited Basel, als solist in symfonieorkesten en als sideman bij o.m. Eschim, Lemoya, Anna Rossinelli, etc. Sinds 2008 leidt ze het Sonja Huber Quartett waarmee ze in 2009 Artist in Residence van het Aargauer Kuratorium werd. In 2012 verscheen haar debuut album op het gerenommeerde muzieklabel Jazz-Thing Next Generation/Double Moon Records. Momenteel werkt Sonja Huber als freelance slagwerker en geeft ze les in verschillende Zwitserse muziekscholen. 

[Website](http://www.lottchenmusic.com).