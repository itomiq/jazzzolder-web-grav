---
artists:
- instrument: piano
  name: Franz von Chossy (DE)
- instrument: contrabas
  name: Johannes Fend (AU)
- instrument: drums
  name: Martin Hafizi (BG)
date: 24-01-2020
title: Half Easy Trio
---
Half Easy Trio is een internationale band die in 2018 het licht zag in Rotterdam. Zelf omschrijven 
ze hun sound als hedendaagse jazz, maar die algemene formulering doet de originaliteit van dit jonge 
gezelschap geen recht. Martin Hafizi, de Bulgaarse drummer die alle composities voor zijn rekening 
neemt, bespeelt een waaier van emoties die hij zowel op zijn medemuzikanten als op het publiek 
probeert over te brengen. Creativiteit en spelplezier zijn de brandstof waarop deze energieke 
band draait. Risico's worden niet geschuwd, ieder optreden is een verkenningstocht langs zelden 
betreden paden. Invloeden variëren van Bulgaarse folk over klassieke muziek tot alle subgenres 
die de jazz rijk is. Dat de cocktail in de smaak valt, bleek al meteen na de release van hun 
debuut-CD. Half Easy Trio won The Records 2018, de prestigieuze prijs voor startende bands van 
de Keep An Eye Foundation in Amsterdam.

[Youtube](https://www.youtube.com/watch?v=MsXQXERgf8Q&feature=youtu.be). 

### 
*Recensies*

*“Bij het binnenkomen in Predikheren, Mechelen, kreeg ik terstond bassist Christophe Devisscher in het vizier, en vertelde 
hij mij van zijn samenwerking in het verleden met de Duitse pianist van het trio: Franz von Chossy, een ontzaglijk mobiele 
klavierist met duidelijke Klassieke roots en een onafhankelijkheid in de handen, die dan ook nog eens een fluwelen touché 
neerzetten. De contrabas stond in de handen van Oostenrijker Johannes Fend en de leider, naar ik meen, en de componist van 
alle stukken was de Bulgaarse drummer Martin Hafizi, een bescheiden, wat verlegen jonge man, die elke compositie voorzag van 
wat uitleg en mag beschouwd worden als lid van de nieuwe lichting drummers, zoals die bij Avishaï Cohen verschijnen of bij 
Scandinavische of Oost-Europese jazzbands. Natuurlijk waren vele composities geënt op repetitieve grooves, odd-meters en 
syncopen, doch pastte de drummer de kleur van het drumstel aan per nummer door middel van een cymbaaltje op de tom, een doek 
over de snaredrum of ratelaars op de hi-hat, een onmiddellijk bewijs van zijn interesse in kleurlegging, en was zijn cymbaalwerk 
zeer verfijnd naast zijn duidelijke techniek. Ik verborg het niet aan de omstaanden tijdens de pauze, dat ik de muziek in de eerste 
set wat mechanisch vond, al werd er schitterend gespeeld, maar ik miste ontroering, wat uiteraard een zeer subjectief gegeven is, 
maar de tweede set bracht soelaas: veel meer uitgewerkte thematiek, harmonischer, en zelfs suites kwamen aan bod, zodat je het 
gevoel kreeg naar actuele Europese muziek te luisteren in een "jazz"-setting. Daar steeg de temperatuur en schonken de drie 
solisten zichzelf de kans om echt aan het woord te komen. Zo eindigde het concert in een mooie climax, waarin Franz von Chossy 
de hemel invloog op een stevige opwindende tandem van de bassist en de componist-drummer. Strijkpartijen op de contrabas in 
samenspel met de piano wisselden met stromende 5/8 grooves. Ze kregen een bis, en die bleek ook zeer verfijnd een antwoordje te 
zijn op dat vorige stuk.” (Chris Joris)*

*"Dit Half Easy Trio,is weer eens wat anders dan de andere, muziek met een sterk karakter. 

Dit trio is weer moeilijk om het in één hoekje te duwen. Hier is de drummer die de nummers heeft geschreven. Dit ervaar je soms 
als toeschouwer door repetitieve ondersteunende stukjes piano, die meestal door de drummer worden gespeeld. Het is dan ook 
verrassend dat de pianist van "basis" naar "hoofdingrediënt" overgaat.
Je kan het soms associëren met de Bolero van Ravel maar in een beknopte versie verweven in een totaal muzikaal bad met de 
bassist en drummer die samen met de pianist mekaar bespelen en je de notenladder leren kennen. 

...zoals je bij de geur van lekker eten het speeksel vrij in je mond komt opzoek naar een kompleet uitgebalanceerd menu met 
alle toeters en bellen... hier gaan je oren flapperen bij het horen van de eerste tot de laatste noten. 

Genres gaan van improviserende live jazz tot soms het gevoel dat je in een filmscenario zit waar de een verhaal verteld wordt met 
climax en anticlimax naar het gevoel dat je naar "fris melodieus pop - jazz" zit te luisteren. Best apart. 

Het is duidelijk dat deze groep nog heel wat in zijn mars heeft. Verlies hen zeker niet uit het oog!" (Koen Pellemans)*

*“Na het eind van dit tweede JaZZZolderse concert in het nieuwe jaar leek iedereen het erover eens: de tweede set genoot duidelijk weer de voorkeur, was een homogener geheel en da’s wel waar, alhoewel de teneur zowel in de tweede set, net als in de eerste niet direct overliep van vrolijke tunes, maar de composities, allen van de hand van drummer Martin Hafizi, kwamen dan ook uit een periode waar die het moeilijk had. De start van het concert begon nochtans net als de bron van een helder, klaterend beekje en ‘Can’t Wait’ ontsprong en ontwikkelde zich dartel en haast extatisch. Daarna werd het allemaal wat dramatischer, donkerder ook en zaten we wat in een spookstad atmosfeer, a ghost town maar dat bleek dan te gaan over de angsten die je kan doorstaan in een donker bos en zelfs huilende wolven waren samplegewijs bij op het podium… Waar de band graag putte uit songs uit de net verschenen CD ging het even later dan weer free… ‘We gonna create a tune, nobody knows what’s gonna happen’ gaf Martin dan mee en dat bleek ook niet echt een opbeurende tune, was eerder een onrustig verder dwalen in dat bos van daarnet en de aangestreken bas klonk klagend en vermoeid. Het zou pas sterker, hoopvoller worden met ‘Me vs mE’, het laatste nummer voor de pauze maar eerst kwam de Bulgaarse eigenheid van de componist nog boven drijven in een Balkan tune (‘Folk’s Meadow’) met een lange intro aan de start en die song sleepte zich wat plechtstatig voort waarbij de bas vooral het woord bleef voeren, naast de uitstekende pianist natuurlijk! 

Na de pauze horen we samples, voices aan de start van ‘Schizo’ en de toon is gezet maar het wordt wél luchtiger al klaren die luchten niet meer zo helder op als aan de start van set 1. De drummer draait caleidoscopisch, als in een spinning wheel naar het einde toe. Het moet gezegd: al zijn de nummers dan niet echt happy te noemen, ze blijven boeien door het spel van dit weer lekkere trio want het zijn allen klasse bakken hoor, geen verdere lessen meer nodig! Uiteindelijk wordt het concert afgesloten met het titelnummer van de CD ‘’Bright is Dark’ en dat komt mooi aanrollen met veel cymbalen, is heel filmisch ook en vertelt mij het verhaal van noeste arbeid, berusting en vrede? Mijn fantasie natuurlijk… beelden bij een uitgesponnen stuk, een trein met veel wagonnetjes achter, een trein die een aantal ‘stationnekes’ aandoet… aankomen en dan opnieuw vertrekken… De bis daarna voor een voldaan publiek en na een tevreden applaus van deze keer zowat 65 man is een echt afscheidslied, een mooi goodbye van een band die het beste van zichzelve gaf en niet teleurstelde, dat bleek ook al uit de CD verkoop nadien. Mooi zo!” (Winus)*