---
artists:
- instrument: accordeon, bandoneon
  name: Gwen Cresens
- instrument: piano
  name: Bart Van Caenegem
- instrument: contrabas
  name: Janos Bruneel
- instrument: drums
  name: Matthias Dewaele
date: 27-03-2020
title: Gwen Cresens Quartet AFGELAST wegens coronavirus!
---
De mooiste muziek ontstaat daar waar de grenzen vervagen. Onze auto Duits, de TV Koreaans, de 
koffiebonen Boliviaans en onze groenten en fruit liefst lokaal. Het ijs komt uit Italië, en de 
Zweedse zetel staat naast de Mechelse kast van de bomma. Alles hoort bij elkaar, ondeelbaar en 
uniek. Alles is één. Zo sprokkelt accordeonist Gwen Cresens eclectisch zijn materiaal bij elkaar. In 
de muziek, zoals hij ze benadert, is mondialisering een uitgangspunt. Een conditie. 

Musici als Bach, Mozart en Beethoven waren meesterlijke improvisators. De partituur was het vertrekpunt, 
de muziek ontstond daarna vanuit vrijheid en talent. Cresens sluit met zijn nieuw kwartet aan bij deze 
traditie door in dialoog te gaan met drie jazzmusici van het allerschoonste allooi: pianist Bart Van 
Caenegem (De Frivole Framboos, Brussels Jazz Orchestra), contrabassist Janos Bruneel (Jack Van Poll 
Trio, Marjan Van Rompay Group) en drummer Matthias De Waele (Stéphane Mercier, De Looze/Machtel/Dewaele 
Trio) die in New York van de besten de stiel ging leren. Samen brengen ze Cresens’ composities en 
opwindende interpretaties van Bach en Grieg, filmmuziek van Laurel & Hardy en spannende versies van 
popsongs. Accordeon staat centraal, het instrument van vele culturen, zo benadert Gwen Cresens de muziek. Het 
woord ‘genre’ wordt overbodig. De tango en valse musette loeren benieuwd om de hoek, zoals steeds bij Cresens. 
Alles in één. 

Accordeon-ambassadeur Gwen Cresens voelt zich thuis op de meest diverse podia. Hij stond aan de zijde van 
Arno, Raymond van het Groenewoud, KommilFoo, Les Ballets C de la B en het Brussels Jazz Orchestra. Gwen was 
curator van het Brugse Airbag Festival, editie 2018, tourde succesvol met zijn eerste solorecital en werd 
genomineerd als beste solist voor de Classical Music Awards. In 2018 bracht hij als solist ism Warner Classics 
en Klara zijn eerste solocd uit, samen met Brussels Philharmonic. Zijn vertolkingen van de concerti van Piazzolla 
en Galliano werden in binnen -en buitenland bejubeld. De CD stond wekenlang op nr 1 in de Ultratop Klassiek.
Het Gwen Cresens Quartet beleefde zijn vuurdoop voor 10.000 toeschouwers tijdens Odegand (Festival van Vlaanderen, 
Gent) en concerteerde voor een uitverkochte Rode Zaal tijdens Klara in de Singel, een tot de nok gevulde Bijloke 
concertzaal tijdens Coté Jardin. De CD Eclectica verschijnt in 2020 op het label Warner Classic.

[Website](http://www.gwencresens.com/) 

[Youtube](https://www.youtube.com/watch?v=BV9FrzzYqxs&feature=share&fbclid=IwAR2RKgeQzBSXT8cl6TDNB2knrjy63y0V16mpSTuEj_mtb9ipZywyG_-n-AU) 

 [oud Youtube filmpje](https://www.youtube.com/watch?v=khOa4oERIWk).