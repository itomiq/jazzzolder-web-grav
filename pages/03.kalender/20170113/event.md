---
artists:
- instrument: zang
  name: Kristen Cornwell
- instrument: gitaar
  name: Patrick Deltenre
- instrument: contrabas
  name: Christophe Devisscher
date: 13-01-2017
title: Kristen Cornwell trio
---
Het is al een hele tijd geleden dat Kristen Cornwell in de jazzzolder optrad; we zagen haar wel tijdens verschillende 
edities van jazzathome in de Mechelse binnenstad en de stadsschouwburg. 

Voor het eerste optreden in dit nieuwe jaar nodigen we haar graag opnieuw uit, om samen met een gitarist en een bassist de
aanzet te geven voor wat opnieuw een spetterend jaar zal worden in de Mechelse jazzzolder! 

Wikipedia vermeldt het volgende over haar: 

Cornwell, geboren in Australië, groeide op in een muzikale familie. Zowel haar grootouders als ouders waren amateurmuzikanten. Al van jongs 
af aan toonde Cornwell een grote interesse voor de muziek. Zo zong ze in verschillende koren en speelde ze viool. 

Ook al luisterde de familie vaak naar klassieke muziek, jazz kwam ruimschoots aan bod. Zo werd er geluisterd naar o.a. Ella Fitzgerald, Frank Sinatra 
en vele anderen. Jazz werd als het ware met de paplepel ingegeven. In 1989 behaalde Cornwell haar bachelordiploma in Jazz aan het Australian 
National University (Institute of Arts). 

Tot 2004 gaf ze les in Australië, onder meer als zangdocente, gastdocente en docente vocaal ensemble. 

Ze werkte er ook aan eigen projecten met als resultaat twee succesvolle albums en samenwerkingen met o.a James Morrison, Don Burrows, 
Scott Hamilton, Carl Orr, Sandy Evans en The Australian Art Orchestra. 

In 2004 besloot Cornwell om haar opleiding verder te zetten en trok daarvoor naar België. Daar genoot ze een opleiding aan het Koninklijk 
conservatorium te Brussel. Ze behaalde er een Master diploma. 

Kort na haar opleiding vestigde Cornwell zich definitief in België. Ook hier vond ze al snel haar plek in de jazzwereld. Eind 2004 werd ze 
gevraagd door Michel Bisceglia en Jean Blaute om mee te werken aan de succesvolle History of Jazz tour doorheen de Vlaamse culturele 
centra. Ze richtte haar eigen kwintet op. Hiervoor wist ze vier topmuzikanten te strikken, nl. Pascal Schumacher (LUX) op vibrafoon, 
Frederik Leroux (B) op gitaar, Dennis Frehse (D) op drums en Christophe Devisscher (B) op bas. 

Ze werkt aan eigen projecten en geeft sinds 2005 les aan het Stedelijke Conservatorium te Mechelen en sinds 2007 aan het Conservatorium 
te Gent. In 2007 trok ze samen met haar kwintet de studio in met als resultaat het album Distant Skies. 

In 2010 werd haar vierde cd Duke Ellingtons Sound of Love opgenomen. 

Geboren in België uit een muzikale familie (moeder zangeres en vader bassist), is Patrick Deltenre op 16-jarige leeftijd 
al gebeten door de muziek en belandt hij tenslotte in het jazz conservatorium van Luik, met Serge Lazarevitch en Paolo 
Radoni. 

Hij speelde met (en/of nam albums op met) o.a. Viktor Lazlo, Isabelle Antena, David Links, Calvin Owens, Jo Lemaire, 
Axelle Red, Philippe Lafontaine, Adamo, Lara Fabian, Marc King (Level 42), Kris Debruyne, Maurane, Boogie Boy en Maxime 
Leforestier, allemaal grote namen uit het variétécircuit... 

Daarnaast is hij ook heel actief in het jazzmilieu, getuige zijn optredens en/of albums met Philip Cathérine, Kevin Mulligan, 
Marc Lelangue, Bruno Castelluci, Michel Hatzi, de groep Expresso met François Garny, de groep Aftertouch met Ivan Paduart, 
Richard Galliano, Marcia Maria. 

Hij werkte mee aan album en tournee met HLM, Charles Loos, Steve Houben en Maurane, van wie hij ook jarenlang de vaste gitarist 
is geweest. Met zijn goede vriend Kevin Mulligan vormt hij de basis van de groep Color Blue. Ook speelt hij al een tijd in duo 
met die andere gitaarvirtuoos Eric Melaerts, wordt hij regelmatig gevraagd door Paul Michiels, Sofie, Boogie Boy en sinds kort 
toert hij terug met BJ Scott. 

Christophe Devisscher is een bekend bassist. Na experimenteren met klassieke muziek en heavy metal ging hij (contra)bas studeren. Hij 
was een tijd actief in pop en folk, maar koos uiteindelijk voor jazz. Workshops en master classes bij Sal LaRocca, Michel Hatzigeorgiou, 
John Abercrombie, Enrico Pieranunzi, Charlie Haden en Hein Van de Geyn, spelen bij het Alexi Tuomarila Quartet en het Pascal Schumacher 
Quartet, rondreizen met Eric Vloeimans, Johan Verminnen, Michel Herr, Lee Konitz, Peter King, Rabih Abou-Khalil, Tony Christie, 
Joe Lovano, Martin Taylor, Philip Catherine, Duko Gojkovic, Pierre Van Dormael, Bruno Castellucci, Florian Weber, Guy Barker, Steve 
Houben, Brussels Jazz Orchestra, Andy Middleton, Leroy Jones, Jeanfrançois Prins, Rocco Granata en Judy Niemack, gaan optreden in o.a. 
Nederland, Luxemburg, Finland, Zweden, Noorwegen, Denemarken, Duitsland, Frankrijk, Ierland, Groot-Brittannië, Oostenrijk, Polen, 
Roemenië, Litauwen, Estland, Italië, Griekenland, Spanje, Portugal, Tunesië, Marokko, Burkina Faso, Zuid-Afrika, Jordanië, Japan, 
Vietnam, China, Zuid Korea, Australië, Canada, USA en Mexico, Christophe maakte dit allemaal mee voor hij er toe kwam een eigen cd 
uit te brengen. 

In 2014 krijgt hij carte blanche van het Brusselse Jazz Station en dit leidt uiteindelijk tot een allereerste eigen band die stuk 
voor stuk bestaat uit klassemuzikanten. Samen met Frank Deruytter (saxofoon), Christian Mendoza (piano) en Dré Pallemaerts (drums) 
grasduint Christophe in zijn repertoire en componeert hij meteen ook nieuw werk voor de groep. Het uiteindelijk resultaat is een 
persoonlijk project van een sterke muzikant die lang wachtte om een ensemble onder eigen naam op te richten. 

[Website](http://www.kristencornwell.com/Kristen_Cornwell/home.html).