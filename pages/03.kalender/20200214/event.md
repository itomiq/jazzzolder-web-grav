---
artists:
- instrument: altsax
  name: "St\xE9phane Mercier"
- instrument: contrabas
  name: Nicolas Thys
- instrument: drums
  name: Darren Beckett (UK)
date: 14-02-2020
title: Mercier-Thys-Beckett Trio
---
Als je er de bio op naslaat van Stéphane Mercier lijkt het erop dat hij geen 
zittend gat heeft. Gestudeerd in Berklee College of Music, gedurende zeven jaar 
zijn muzikale loopbaan ontwikkeld in New York, verhuisd naar Parijs voor twee 
jaar en dan teruggekeerd naar België. Om dan internationaal actief te blijven, 
o.a. met een multimediale show over de geschiedenis van de jazz. Mercier speelde 
in uiteenlopende formaties en nam al verscheidene albums op als leider. 

Wij ontvangen de saxofonist in een trio met Nicolas Thys die de laatste tijd vooral 
opvalt als bassist bij Taxi Wars naast Tom Barman, Robin Verheyen en Antoine Pierre. 
Hij speelt in heel verschillende verbanden, met ervaren (bijv. Nathalie Loriers en 
Tineke Postma) zowel als opkomend talent (o.a. Julien Tassin, Roeland Celis). 

De in Noord-Ierland geboren drummer Darren Beckett vervolledigt het trio. Hij is 
niet voor één gat te vangen en net zo goed te vinden in jazzmiddens (Madeleine 
Peyroux, Aaron Park, …) als bij allerhande pop (Emilie Simone, Lauryn Hill). 

Wij verwachten ons aan enigszins uitdagende, toegankelijke jazz.

### 
*Recensies*

*“De staande ovatie na het laatste nummer sprak boekdelen. Het Mercier-Thys-Beckett Trio had een bijzonder enthousiasmerende 2de set neergezet. Eigenlijk hadden de muzikanten de lijnen van de 1ste set doorgetrokken – in stijgende lijn. 

Een selectie uit eigen nummers en uit een brede waaier van composities van voorgangers vormden de basis om te spelen met melodieën en ritmes. Uiteenlopende invloeden en tradities passeerden de revue en de muzikanten deden er hun eigen ding mee. De materiaalkeuze reikte net zo goed naar Mauritiaanse sega, Bud Powell (“John’s Abbey"), Ed Blackwell (“Mallet Song”), Ornette Coleman (“Round Trip”), Roy Hargrove (“Forget Regret”), als naar Kurt Weil (“My Ship”) en… Elvis Presley (“Falling In Love”). 

Stéphane Mercier liet met rijpe klanken de ideeën rijkelijk vloeien. Nic Thys speelde soms bijna uitdagend met tempo’s en meerdere keren opvallend met tegenstellingen tussen diepe en hogere tonen. Darren Beckett toonde zich een energieke, creatieve drummer die met sprekend gemak kracht combineerde met subtiliteit. 

Om de aanpak van de drie ergens mee te vergelijken is het misschien wel het meest gepast om te verwijzen naar die van saxofonist Sonny Rollins in 1957, in trioverband met een sterke bassist en een sterke drummer. Drie krachten die elkaar kunnen ondersteunen en elk hun gang kunnen gaan, die melodieën en ritmes kunnen ontrafelen en uitwerken tot heerlijke muzikale bouwsels. Diep in de 2de set zat trouwens een expliciete verwijzing naar Sonny Rollins met een versie van de Coltrane-compositie “Like Sonny”. 

Tegen dan had het drietal de zaal quasi helemaal ingepakt doorheen, opnieuw, eigen en andermans stukken. Met nog sterker samenspel en nog meer imponerende solo’s. Alles scheen gewoon nog beter, relaxter en vuriger, in elkaar te klikken en uit te pakken dan voor de pauze. Een lekkere bis kon dan ook niet uitblijven.” (Danny)*