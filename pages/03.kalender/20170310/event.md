---
artists:
- instrument: piano
  name: Alex Koo
- instrument: contrabas
  name: Lennart Heyndels
- instrument: drums
  name: "Dr\xE9 Pallemaerts"
date: 10-03-2017
title: Alex Koo trio
---
Dit trio met Mechelse ritmesectie brengt een avontuurlijke mix van improvisatie en eigen composities. Belgisch-Japanse 
pianist/componist Alex Koo, onlangs terug in België na een lange periode in New York verbleven te hebben, ontving in 2015 
o.a. de SABAM B-Jazz Compositieprijs, een Fulbright Music Fellowship en een Belgian American Educational Foundation Music 
Fellowship. Samen met bassist Lennart Heyndels won hun trio ook de eerste prijs op het Prinses Christina Concours 2010. Hun 
jarenlange muzikale band wordt in dit trio versterkt door drumlegende Dré Pallemaerts, wiens onlangs uitgebrachte 
CD 'Coutances' (met o.a. Mark Turner, Jozef Dumoulin en Bill Carothers) een voorbeeld is van creativiteit en muzikaliteit 
van internationale topklasse. 

Alex Koo Derudder (Waregem, 1990) is een jonge, opkomende Belgisch-Japanse jazzpianist en componist. Onlangs, in 2015, won hij 
de SABAM B-Jazz Composition Award voor zijn compositie Cantabria, die werd vertolkt als opgelegd werk door elke finalist van de 
B-Jazz Competition in Leuven. Eerder won hij ook de eerste prijs in het Prinses Christina Jazz Concours 2010 (NL), de Dordtse 
SENA Jazzprijs 2014 (NL), een Fulbright Award-Music Fellowship (VS-BE) en een Prins Bernhard Cultuurfondsprijs (NL). In maart 
2014 bracht hij zijn eerste CD uit als bandleider met zijn kwintet: Dance of Hope (Clever Tree Records), met positief onthaal 
in binnenlands en buitenlandse pers (Cobra-Mark Van den Hoof, Radio6 NL, Jazzism, Jazzenzo, Jazzflits), opgedragen aan zijn 
mentor en bovenal dichte vriend, de onlangs overleden Belgische pianist Kris Goessens. In 2014 verhuisde hij naar New York, 
waar hij een tweede plaat opnam: Galactic Liturgy, voor het improvisatieduo i.f.o met Hongaars drumtalent Attila Gyárfás. In 
deze New Yorkse periode startte hij ook een nieuw trioproject met Mark Turner (tenorsaxofoon) en Ralph Alessi (trompet), 
genaamd Cinemasonus. In april 2017 nemen ze hun CD op in Oktaven Studios (New York), zijn derde als bandleider. 

Alex begon reeds op jonge leeftijd met piano en werd op zijn tiende laureaat in de Cantabile Pianowedstrijd met twee extra onderscheidingen: 
Emmanuel Durlet voor beste interpretatie van het opgelegde werk en de prijs Chris Van Hoof voor de jongste laureaat. Toen later zijn 
interesse in jazzmuziek en improvisatie werd opgewekt, begon hij met lessen jazzpiano aan het Conservatorium van Kortrijk bij Dominique 
Vantomme, waar hij afstudeerde met grootste onderscheiding en de prijs Van der Weyden. Vervolgens verhuisde hij naar Nederland, waar 
hij een Bachelor en Masterdiploma jazzpiano behaalde aan het Conservatorium van Amsterdam, studerende bij Kris Goessens (met een jaar 
Erasmusuitwisseling in het Rytmisk Musikkonservatorium in Kopenhagen, studerende bij Jakob Bro, Soren Kjaergaard en Jakob Anderskov). Daarna 
zette hij zijn muzikale zoektocht verder in New York, waar hij deel uitmaakte van Manhattans wervelende jazzscène en werkzaam was als 
adjunct-docent jazzpiano en jazzharmonieleer op New York University. Hier behaalde hij ook een extra Master in Jazzcompositie aan de NYU 
Steinhardt School of Culture. 

Als pianist werkt(e) Alex samen met o.a.: Kurt Elling, Mark Turner, Ralph Alessi, Bert Joris, Dré Pallemaerts, Peter Bernstein, Benjamin 
Herman, Mike Mainieri, John Ruocco, Jasper Blom, Martijn Vink, Stefan Lievestro, Clemens van der Feen,  en speelde hij op jazzpodia in 
binnen- en buitenland, zoals: North Sea Jazz Festival, Bimhuis , Muziekgebouw aant IJ, Lantaren/Venster (NL), Casa del Jazz (IT), 
ShapeShifter Lab (NY,USA), Warsaw Summer Jazz Days (PO), Kongsberg Jazz Festival (NO), Jass sur Son 31 (FR), Copenhagen Jazz Festival (DK) 
en andere podia in Nederland, Luxemburg, Frankrijk, Duitsland, Polen, Italië, Spanje, Zwitserland, Denemarken, Noorwegen, Bosnië, de 
Verenigde Staten,  

Alex volgde les bij o.a.: Kris Goessens, Barry Harris, Brad Mehldau en Kenny Werner en maakt tevens deel uit van het Lorena del Mar Quartet, 
Thomas Decocks Light Travelers, en het Noorse Magnus Oseth Quartet. 

[Youtube](http://www.alexkoomusic.com/).