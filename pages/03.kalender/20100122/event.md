---
artists:
- instrument: gitaar, laptop
  name: Bram Stadhouders
- instrument: percussie
  name: Onno Govaert
date: 22-01-2010
title: Bram Stadhouders & Onno Govaert
---
Bram Stadhouders en Onno Govaert spelen al van jongs af aan samen. Het duo staat voor mooie, 
wilde, hartverscheurende, melodieuze en ruimtelijke klanklandschappen met een unieke combinatie 
van gitaar met gitaarsynthesizer en laptop, drums en sprankelende percussie. Het streven 
van de spelers is om een gestructureerd stuk te improviseren, dus bewust met de vorm om 
te gaan, maar tegelijkertijd ook rechtstreeks de emoties van het moment te verklanken, en 
dus ook op het gevoel en het onbewuste af te gaan. Grote verschillen in dynamiek zijn 
daarbij niet uitgesloten. Waar vind je houvast binnen deze vrije improvisatie? Bram 
Stadhouders: "Omdat er niet echt een akkoordenschema is en een melodie later nooit 
echt letterlijk wordt herhaald, kan je als luisteraar het beste focussen op de ritmes 
en de altijd veranderende melodische bewegingen, en je daarnaast verliezen in het totale geluid." 

Biografie Bram Stadhouders: 

Bram Stadhouders is in 1987 geboren in een muzikale familie in Tilburg en woont/werkt momenteel 
in Berlijn. Hij is afgestudeerd aan de compositieafdeling van Utrecht School of Music and 
Technology. Hij speelt solo, als duo met Onno Govaert, en met zijn nieuwe 6-koppige band BS Korps. 

Als kind speelde hij in een rockband, waarmee hij op grote podia (o.a. Heineken Music Hall), 
festivals (o.a. Festival Mundial) en tvshows (VARA) in Nederland speelde. Dit veranderde later 
in een jazzband, met hetzelfde succes (o.a. North Sea Jazz, winnaar Prinses Christina 
Concours). Hiernaast was hij actief bezig in de progressieve Tilburgse muziekscene, en 
speelde regelmatig met onder andere jazzpianist Harmen Fraanje en Hein van de Geyn. 

Voor zijn bands gebruikt Bram een speciale combinatie van gitaar, gitaarsynthesizer en 
laptop. Hij was in 2008 geselecteerd door de Vereniging Improvisatie Podia als uitzonderlijk 
improvisatietalent en mocht met Onno deelnemen aan de "young vip tour", onder andere in het 
Bimhuis. Tevens verscheen hij in het programma Vrije Geluiden van de VPRO. Zijn muziek wordt 
ook gebruikt voor documentaires en b.v. het Nieuwsoverzicht 2008, bekeken door 1 miljoen 
mensen. Een Amerikaanse en Europese tour staan nu op de planning. 

Info op [website Bram](http://www.bramstadhouders.nl/), 

op [Myspace Bram](http://www.myspace.com/bramstadhouders) 

en op [Myspace Onno](http://www.myspace.com/onnogovaert).