---
artists:
- instrument: zang
  name: Tutu Puoane
- instrument: piano
  name: Ewout Pierreux
- instrument: contrabas
  name: Clemens Van der Feen (NL)
- instrument: drums
  name: "Dr\xE9 Pallemaerts"
date: 08-09-2018
title: Tutu Puoane Quartet in het Predikherenklooster, G. de Stassartstraat te Mechelen
---
Op zaterdagavond 8/9/2018 kunt u ofwel om 19:00 u, ofwel om 21:00 u stipt (deuren gaan open een half uur 
eerder) van volgend optreden genieten op een unieke "nieuwe" Mechelse toplocatie: het Predikherenklooster. 

Opgelet! Het optreden gaat door in open lucht op de binnenkoer van het Predikherenklooster. Op zaterdag 8 september is het gewoonlijk 
goed, droog weer. Indien op die zaterdagochtend echter zou blijken dat er grote kans op regen is, verhuizen we met dit concert naar 
de Stadsschouwburg. Wij danken voor uw begrip! 

Tutu Puoane geldt al geruime tijd als één van de meest getalenteerde zangeressen in Vlaanderen en Nederland. Geboren 
in Pretoria, Zuid-Afrika, heeft zij zich in 2002 hier in Europa gevestigd, aanvankelijk in Nederland en sinds 2005 in 
Antwerpen, België. In die tijd is zij uitgegroeid tot één van de meest charismatische persoonlijkheden op onze podia. 

Tutu heeft met haar eigen band 4 albums uitgebracht: ‘Song’ (2007), ‘Quiet Now’ (2009), ’Breathe’ (2012) en ‘iLanga’ 
(2014). Ze werkt regelmatig samen met het Brussels Jazz Orchestra en maakte met hen de plaat ‘Mama Africa’, een tribute 
aan de muziek van haar legendarische landgenote Miriam Makeba. Zowel ‘Quiet Now’ als ‘Mama Africa’ werden in Zuid-Afrika 
bekroond met de jaarlijkse South African Music Award (SAMA) for Traditional Jazz. Ze was ook een opgemerkte gast bij 
Bart Peeters’ ‘Op De Groei’-tournee en maakte deel uit van de dansproductie ‘Speak Low If You Speak Love’ van Wim Vandekeybus. 

Tutu weet als geen ander haar publiek in vervoering te brengen met haar prachtige stem en spontane charme. Ze wordt o.a. 
begeleid door haar vaste pianist Ewout Pierreux, Clemens Van der Feen op contrabas en Dré Pallemaerts op drums. Ze brengen 
een mix van eigen stukken, Zuid-Afrikaanse composities en hier en daar een interpretatie van een standard... 

Bereid u voor op een hartverwarmende avond met luistermuziek die niemand onberoerd laat. Songs gedrenkt in jazz en soul, 
met een onuitwisbaar stukje Afrika. Niet te missen! 

Youtube 

Youtube