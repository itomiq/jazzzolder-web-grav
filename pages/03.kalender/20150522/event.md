---
artists:
- instrument: sax + composities
  name: Erik Bogaerts
- instrument: Litouwse harp (kankles) + zang
  name: Indre Jurgeleviciute
- instrument: gitaar + electronica
  name: Bert Cools
- instrument: banjo, akoestische baritongitaar, el. gitaar
  name: Ruben Machtelinckx
- instrument: drums + electronica
  name: Stijn Cools
date: 22-05-2015
title: Mephiti
---
In juni 2014 werd Erik Bogaerts uitgenodigd door de Zweedse organisatie ARNA (Art & Nature) voor een residentie 
van twee maanden in Harlösa, een dorpje in Skåne (Zuid Zweden). Daar componeerde hij muziek voor een ongebruikelijke 
bezetting, geïnspireerd door Scandinavische tradities. 

Voor zijn nieuwe groep Mephiti vroeg hij vijf eigenzinnige instrumentalisten met een zeer uitgesproken stem. De 
muziek van Mephiti doet denken aan lyrische jazz, met invloeden van klassieke muziek, folk, experimentele rock, 
vrije improvisatie en soundscapes. 

Bogaerts groeide op in de theaterwereld en zag in zijn jonge jaren veel creatieve mensen aan het werk. Zo ontmoette 
hij o.a. saxofonist Mike Zinzen, die solosax speelde in de voorstelling Bal van Sam Bogaerts bij Toneelgroep 
Amsterdam. Het was de aanleiding om saxofoon te willen spelen. 

In 2006 behaalde Bogaerts zijn Master in de Muziek aan het Koninklijk Conservatorium Brussel. In 2008 won hij met 
Bender Banjax de prestigieuze prijs Jong Jazz Talent Gent. In 2012 nam hij met Banjax zijn eerste cd op: Osa. 
Eén jaar later volgde 'Vekk' met pianist Alexi Tuomarila, Lionel Beuvens en Axel Gilain onder de naam Kvartett. In 
2015 komt een nieuw album uit van zijn trio met Benjamin Sauzereau en Jens Bouttery, en werkt hij aan een opname met 
Mephiti. Bogaerts is ook actief in de ensembles Book Of Air: Vvolk, Score Man en de Brusselse formatie Les Chroniques De LInutile. 

Ruben Machtelinckx (1986) begon op zijn 15e gitaar te spelen. Hij behaalde zijn Master in de Muziek aan het Koninklijk 
Conservatorium Antwerpen in 2010. Zijn docenten waren o.a. Hendrik Braeckman, Kurt van Herck, Erwin Vann, Nic Thys, 
Teun Verbruggen en Free Desmeyter. Hij volgde de masterclasses van Hilmar Jensson, Nelson Veras, Octurn, Christian 
Wallumrod, Jim Black en Dave Liebman. De lessen die hij kreeg van Pierre Van Dormael en Karl Van Deun bleken zijn 
grootste bron van inspiratie. Hij bracht de laatste drie jaar vier albums uit: 'Faerge', 'Onland', 'Ask Me Dont Ask Me' 
en 'Flock'. Hij speelde o.a. samen met Joachim Badenhorst, Hilmar Jensson, Kurt Van Herck, Erwin Vann, Peter Evans, e.v.a. 

De gebroeders Cools richtten samen Granvat op, een creatief platvorm waarbinnen zij hun verschillende projecten kunnen 
voorstellen. Zo brachten zij muziek uit met groepen als Hoera, Pomrad, Merope, Book Of Air, Pudding oO, jks kamer en 
Matsenoto. 

Bert en Stijn zijn veelgevraagde muzikanten in de Belgische jazzscene. Bert speelt o.a. bij Bruno Vansina Orchestra en 
concerteerde met muzikanten als Harmen Fraanje, Fabrizio Cassol en Eyvind Kang. Stijn deed zich de laatste jaren niet 
alleen gelden als drummer maar ook als producer. Hij schrijft muziek voor o.a. Book Of Air, waarmee hij een residentie 
verkreeg in De Singel. 

Indre werd geboren in Litouwen, ze studeerde aan het Codarts Conservatorium te Rotterdam. Ze formeerde de groep Merope, 
een internationale band waarmee ze traditionele Litouwse volksmuziek koppelt aan muziek uit verschillende culturen. Ze 
combineert haar traditionele klanken met hedendaagse manieren van musiceren, met electronica en met modernere harmonieën. Met 
Merope nam Indre twee albums op. De eerste 9 days (2013) werd opgenomen in Spanje, hun tweede album volgt in 2015. 

Indre volgt ook een master in Indische muziek te Codarts. 

[Soundcloud](https://soundcloud.com/erikbogaerts/polden) 

[Website](http://erikbogaerts.com/Projects.html).