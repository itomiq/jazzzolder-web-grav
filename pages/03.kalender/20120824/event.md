---
artists:
- instrument: trompet
  name: Laurent Blondiau
- instrument: contrabas
  name: Jean Demey
- instrument: percussie, drums
  name: Chris Joris
date: 24-08-2012
title: Chris Joris trio
---
Chris Joris is van vele markten thuis: hij maakt muziek, hij schildert,.... En telkens weer weet hij te verrassen: instrumentaal, met soms een grote verscheidenheid aan percussie-, snaar- of andere instrumenten.... of met de mensen waarmee hij zich omringt: jong talent, geroutineerde saxofonisten, trompettisten, bassisten, teveel om op te noemen, maar dat betekent wel dat elk optreden opnieuw anders is, van standards tot improvisatie via eigen moderne composities, telkens weer met zijn gedrevenheid en passie. Het hoeft dan ook niet te verbazen dat hijzelf soms op het laatste ogenblik beslist wat het zal worden, wie hij zal meebrengen. Dat alleen al, en zijn enorm talent, maken dat elk concert weer een onvergetelijke ervaring wordt. 

Tijdens dit vakantieoptreden zal dit trio zorgen voor een muzikaal avontuur, boeiender dan de meest exotische reis, en aangenamer dan een verblijf in het meest luxueuze hotel. 

Artistieke duizendpoot Chris Joris zal samen met zijn companen opnieuw een niet te missen concert brengen! 

Uit de recensies van hun vorige optreden: *"Wonderlijke wereld waar gevestigde waarden gewoon door vernieuwde combinaties sprankelend nieuw licht brengen in een steeds schijnbaar vergrijzend jazzlandschap, als je denkt, ik heb het nu wel gehad, blijkt het allemaal nieuw & leuk & schitterend op te borrelen als een uiterst fris & sproedelend glas Cava. 

Er zijn van die momenten dat je een probleem hebt om je eigen oren te geloven, dan denk je ik zit fout, dit is nieuwe wijn uit oude zakken (vergeef me het omdraaien van de uitdrukking, maar als men titels bedenkt als Strijkgewas getuigt men van genoeg relativiteitszin om mij deze schrijfelijke vrijheid te vergeven). 

Ik heb spijtig genoeg de eerste set gemist waar Chris Joris basklarinet speelde tot algemene voldoening van god en klein Pierke, géén klacht heb ik kunnen registreren, dus kijk ik uit naar een eigenhorige beluistering van Chris op zijn nieuwe aanwinst. En voor de rest waren Blondiau en Demey de twee andere poten van dit hoog kwalitatief stabiliteitspact, waar elk trio van droomt, een goddelijke drievuldigheid om duimen en vingers van af te likken, zo helpe mij " (Luque)*