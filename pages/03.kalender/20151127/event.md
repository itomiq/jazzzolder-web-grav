---
artists:
- instrument: zang
  name: Esther Van Hees
- instrument: piano
  name: Daan Herweg
- instrument: bas
  name: Reindert Kragt
- instrument: drums
  name: Tom Nieuwenhuijse
date: 27-11-2015
title: Esther Van Hees Quartet
---
Een nieuwe ster aan het jazzfirmament voorspelde de Jazzflits in juni 2013 toen Esther's EP 'Got Wings' net 
uit was. Er volgden nog meer mooie reacties. Zo vond Eric Vloeimans Esther zingen als een engel, ontdekte 
Kunsttijdschrift Vlaanderen in haar poëtische teksten een opmerkelijk taalgevoel en hoorde Randal Corsen 
een bijzondere combinatie van kleinkunst en jazz. 

Bijzonder is wat Esther brengt in elk geval. De jonge Vlaamse zangeres, die sinds 2009 in Nederland woont, 
weet het publiek te raken met haar eerlijke performance. De liefde voor verhalen bedenken en vertellen komt 
sterk naar boven tijdens haar optredens. Ze zingt vrijwel uitsluitend zelfgeschreven teksten. Deze schrijft 
ze op composities van muzikanten zoals Yuri Honing, Rembrandt Frerichs en Wayne Shorter. Als de melodie haar 
aanspreekt bedenkt Esther er woorden bij. 

Hun muziek werd al omschreven als geraffineerde jazz met een poprandje, een sfeervolle, adembenemende 
combinatie van tekst en melodie en een mix van jazz en poëzie. Voor Esther staat de emotie centraal en het 
overbrengen hiervan op haar publiek. Weten binnen welke stijl ze hiermee precies valt is voor haar niet van 
het grootste belang. 

In mei 2013 kwam debuut EP 'Got Wings' uit in eigen beheer en met haar band stond Esther al op bekende festivals en 
jazzpodia zoals: Haarlem Jazz&More, Breda Jazz, Jazz in Duketown, Paradox Tilburg, Muzecafé Heusden-Zolder, 
de Toonzaal Den Bosch met special guest Yuri Honing,... 

Esther won de Conservatorium Talent Award 2013. De jury, met als voorzitter Yuri Honing, prees haar eigen, 
originele stijl, sterke persoonlijkheid, durf en communicatie met het publiek. Momenteel volgt Esther een 
masteropleiding jazz zang aan het conservatorium in Amsterdam en werkt ze toe naar een volledig album.

[Website](http://www.esthervanhees.com/).