---
artists:
- instrument: ''
  name: Jokke Schreurs
- instrument: ''
  name: Sam Stuyck
- instrument: ''
  name: Ben Faes
date: 11-02-2005
title: Jokke Schreurs trio
---
**Jokke Schreurs** is geboren in °1960, was ooit psycholoog maar sinds 1987 gitarist. Volgde les bij Pierre Van Dormael, 
Harry Grooten, Philip Cathérine, maar blijft zichzelf toch graag in grote mate autodidact vinden. 

Vanaf 1988 e.v. is hij vooral bezig met de muziek van DJANGO REINHARDT en aanverwanten. 

In 1992 richt hij samen met André Donni de groep A DRUM IS A WOMAN op, waarvoor hij de muziek van 
DUKE ELLINGTON bewerkte voor quartet, en dat leidde uiteindelijk in 1994 tot de CD The Far East Suite, 
de volledige Ellington-suite, mààr in quartet. In datzefde jaar richtte Jokke Schreurs samen met Walter Poppeliers 
de HOLZBEIN BROTHERS op, een poging om het paardansen én een soort uitgangsleven dat de verschillende generaties 
samen in één zaal brengt, nieuw leven in te blazen. Steun hiervoor en podiumgezelschap vonden zij bij 
illustere namen als WANNES VAN DE VELDE, PATRICK RIGUELLE, TOM BARMAN, JAN DE SMEDT... 

1995: CD met MAURICE LE GAULOIS: Une Histoire à Trois Temps. En lid van het orkest van GUIDO BELCANTO. 

1997: CD met de HOLZBEIN BROTHERS: Up and Down Again. CD met GUIDO BELCANTO: La Comédie Humaine. 
Medewerking aan filmmuziek met WIM DE WILDE voor de VRT-reeks TERUG NAAR OOSTERDONK. 

In 1998 richt GWEN CRESENS (ex-HOLZBEIN) de groep TANGUEDIA op, en Jokke Schreurs mag daar gitaar in spelen. 
TANGUEDIA speelt uitsluitend de TANGO NUEVO van ASTOR PIAZOLLA. Gwens examen Kamermuziek aan het 
Conservatorium van Antwerpen in 2000 levert de groep een grote onderscheiding op, en in datzelfde jaar 
begeleiden zij het Ballet Van Vlaanderen. Nog in 2000 meer filmmuziek, vooral met Wim De Wilde 
(S, De Man van Staal...). 

Terug naar 1998 voor de oprichting van het **JOKKE SCHREURS TRIO,** waarmee Jokke Schreurs de draad van 
DJANGO REINHARDT weer opneemt. Al gauw onderscheidt het trio zich door een verscheidenheid van repertoire, 
waarin de stem van de meester (DJANGO dus) toch steeds blijft doorklinken. In 2001 neemt het trio een eerste CD 
op featuring RONY VERBIEST, met daarop muziek van Jokke Schreurs zelf, van Django, met musette, zigeunermuziek... 

2002: Het JOKKE SCHREURS TRIO maakt een tweede CD, ditmaal met als gast de zanger GUIDO NAESSENS. 
Deze CD werd Muziek van voor den Oorlog genoemd, omdat hier een poging ondernomen werd om Amerikaanse invloeden 
te weren (omwille van enige irritatie over de retoriek van Bush na de fameuze 11de september). Op deze CD dan ook 
uitsluitend Europese muziek van uiteraard weer Jokke Schreurs zelf, Django, maar ook van Kurt Weil, Puccini, Brel... 
tot aan de Russische Tango van Pjotr Ljèsjenka. 

Nog in 2002 verschijnt de eerste CD van TANGUEDIA: Sarà verso il Matino. 

Verder start Jokke Schreurs met acteur WARRE BORGMANS het programma "SCHONE WOORDEN KLINKEN ZO" op, 
een tekst- en muziekprogramma dat in de volgende jaren menige theatervloer zal sieren. 

In 2003 start acteur KAREL VINGERHOETS het programma "IK BEN HET MAAR" op, met teksten en liedjes van 
TOON HERMANS, en hij roept hiervoor de muzikale steun in van het Jokke Schreurs-Trio. 

In datzelfde jaar neemt Jokke zijn eerste solo-CD op, "MIJNEN TIJD" heet die, en er staat muziek op van Django, 
van Duke, van Baden Powell,... maar vooral een aantal eigen stukken, waarin Jokke Schreurs de ideeën die ontstonden 
met "Muziek van voor den Oorlog" profileert tot een nieuwe, eigen en zeer on-Amerikaanse stijl, 
die op een warme publieke ontvangst blijkt te kunnen bogen. 

Info o.a. [hier](http://www.muziekcentrum.be/artist/artists_detail.asp?clr=4&iID=73811).