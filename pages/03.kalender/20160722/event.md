---
artists:
- instrument: piano
  name: Seppe Gebruers
- instrument: sax
  name: John Dikeman (US/NL)
- instrument: contrabas
  name: Hugo Antunes (Pt)
date: 22-07-2016
title: Gebruers/Antunes/Dikeman
---
*"Een schreeuw. Een ontzette, meteen in het rood piekende schreeuw was immers hoe John Dikeman zijn concert met Seppe 
Gebruers en Hugo Antunes op gang stampte. De twee kompanen gingen hun snaren dan ook simultaan te lijf met een vergelijkbare 
heftigheid, wat leidde tot een collectieve hysterie voor de kaap van dertig seconden bereikt was. Een entree die kon tellen 
en het trio bleef eigenlijk voor de volledige verdere duur teren op die uitdagende spreidstand. 

Niet dat het volumepeil voortdurend hoog bleef, want Dikeman sloeg aan het jeremiÃ«ren op een lager volume, maar met die 
bekende intensiteit, terwijl Gebruers lang bleef rondhangen in de organen van de piano en afwachtte om de vrijgekomen 
ruimte op te eisen met een solo. Die zou meteen ook de koers van zijn verdere spel bepalen: intens, repetitief en met 
een verschroeiende combinatie van eenvoud en bombast. Het leek wel alsof hij met aanhoudende abstractie wilde bewijzen 
geen centimeter toe te geven tegenover Dikeman. Intussen schudde hij de kop met een heftigheid die haast tot bezorgde 
reacties bij het publiek leidde. Nogal een verschil met Antunes, die met een koele nonchalance leek te spelen, maar 
intussen wel zijn technische virtuositeit breedvoerig kon etaleren. 

Expressieve loopjes, gebruik van strijkstokken, maar vooral ook de uitgebreide manipulatie van snaren zijn intussen een 
centrale rol gaan innemen in zijn vocabularium en hij beheerst de kunst als weinig anderen. En hij was misschien ook wel 
de ideale muzikant om de bijtende honden aan zijn zijde in dezelfde richting te krijgen. Er zaten momenten van furieuze 
kracht in, net als klaterend autisme in het hoge register van Gebruers, maar de indruk die het sterkst nazinderde, was 
die van een wringende spanning. Niet omdat de muzikanten er stonden met een vijandige attitude, maar omdat het zoeken 
was naar een manier om die sterk verschillende identiteiten te laten co-existeren, wat nog lukte ook. Het totaalgeluid 
was tijdens dit tweede (!) concert van deze bezetting met geen ander trio te vergelijken, dus hopelijk komt er nog een 
vervolg." (Joachim Ceulemans & Guy Peters)*

[Youtube](https://www.youtube.com/watch?v=XOO2MkxM5eg). 

[Website John](http://www.johndikeman.com/).