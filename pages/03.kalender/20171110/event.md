---
artists:
- instrument: piano
  name: Ernst Vranckx
- instrument: contrabas
  name: Paul Ulrich
- instrument: drums
  name: Kris Duerinckx
date: 10-11-2017
title: Ernst Vranckx trio
---
Ernst vranckx, geboren te Leuven 3 april 1966, begint zijn muzikale carrière eind jaren ’80. 

In 1992 krijgt hij de “Special Citation for Outstanding Musicianship” van de International 
Association of Jazz Education in Maastricht. Zijn eigen band met fluitist Stefan Bracaval wint 
de “Prix Nicolas Dor” in 1994. In 1996 volgt een eerste album “Aquarelle” met ondermeer Bert Joris, 
John Ruocco en Chris Joris. 

Met deze laatste werkt hij samen in de “Chris Joris Experience” waar hij een deel van de composities 
en arrangementen voor zijn rekening neemt. De CD “Live” (1998) wordt door zowel de Nederlands- als 
Franstalige zenders in België tot Jazz-CD van het jaar uitgekozen. 

De mix van Ethno-, Klassieke- en Jazzmuziek in de composities van Ernst Vranckx vindt weerklank ver 
buiten de grenzen. Zo wordt zijn song “Miner’s Tale” opgepikt door David Lewis in diens docu over 
Ethno-Jazz op CFMU in Canada. 

Eén van zijn volgende projecten leidt tot de CD’s “A Child’s Blessing” met Kenny Wheeler en “Songs & Dances” 
op het label W.E.R.F. 

In deze en andere bezettingen volgen concertreeksen, festivals en radiosessies doorheen Europa, Zuidelijk 
Afrika en China. 

De afgelopen jaren is Ernst Vranckx actief als begeleider van verschillende artiesten en bands met ondermeer 
Fay Claassen, Denise Jannah en Scott Hamilton. Daarnaast wint hij “Mooie Noten Amsterdam 2013” met zijn zus 
Shishani en de “International Big Band Competition 2016” met de Jazzisfaction Big Band op Meer Jazz Festival 
in Nederland. 

Sinds 2015 werkt hij in Duitsland met producer Ralf Kemper (Alan Broadbent, Arturo Sandoval, Jimmy Scott…). Zo 
ontstond zijn eerste trio met bassist Paul G. Ulrich (Ack Van Rooyen, Paul Kuhn, Toots Thielemans en Kenny Wheeler) 
en Kris Duerinckx (Mark Turner, Lew Tabackin, Michel Legrand, Robin Verheyen en Alan Broadbent). 

De CD “Things as they Are” wordt in de loop van 2018 verwacht.

[Website](http://www.ernstvranckx.be/index.html).